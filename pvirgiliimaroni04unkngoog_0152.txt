146 ι». vrnolnn 579
Cui Liger:
Non Diomedis equos, nec currum cernis Achillei,
Aut Phrygiae campos: nunc belli finis et aevi
His dabitur terris. ‘Vesano talia late
Dicta volant Ligeri: sed non et Troius heros
Dicta parat contra; iaculum nam torquet in hostem .
Lucagus, ut pronus pendens in verbera telo
Admonuit biiugos, proiecto dum pede laevo
Aptat se pugnae, subit oras hasta per imas
Fulgentis clipei; tum laevum perforat inguen.
Excussus curru moribundus volvitur arvis.
Quem pius Aeneas dictis adfatur amaris:
Lucage, nulla tuos currus fuga segnis equorum
Prodidit, aut vanae vertere ex hostibus umbrae.
Ipse rotis saliens iuga deseris. Haec ita fatus
Adripuit biiugos. Frater tendebat inermes
Infelix palmas, curru delapsus eodem:
Per te, per qui te talem genuere parenteS, ⁰
Vir Troiane, sine hanc animam , et miserere precantis .
Pluribus oranti Aeneas: Haud talia dudum
Dicta dabas. Morere, et fratrem ne desere frater.
Tum latebras animae, pectus, mucrone recludit.
Talia per campos edebat funera ductor
Dardanius, torrentis aquae vel turbinis atri
More furens . Tandem erumpunt , et castra relinquunt
Ascanius puer, et nequidquam obsessa iuventus.

Iunonem interea compellat Iuppiter ultro:

Ο germana mihi atque eadem gratissima coniux,

